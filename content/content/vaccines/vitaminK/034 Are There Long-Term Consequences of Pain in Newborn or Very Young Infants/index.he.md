---
title: "Are There Long-Term Consequences of Pain in Newborn or Very Young Infants?"
analyst: amantonio
article:
  type: article
  authors: Page
  year: 2004
  journal: J Perinat Educ
  link: https://www.ncbi.nlm.nih.gov/pmc/articles/PMC1595204
  pubmed: PMC1595204
countries:
- ארה"ב
---

במשך שנים רבות רופאים בארה"ב לא התחשבו בכאב של תינוקות בתור סיכון או חסרון בקבלת החלטות על טיפולים רפואיים. התבוננות שטחית הראתה כי לשימוש בתכשירי הרדמה יש סיכונים מסויימים, ותינוקות ככל הנראה לא יזכרו ממילא את הכאבים. הרי אם מטופל לא חוזר לרופא בתלונות על כאב - אז מה זה משנה?
אך המחקרים שנעשו בשנות ה-90 גילו שלכאב בגיל הרך יש תוצאות ארוכות טווח. למשל תינוקות שעברו ברית מילה ללא אלחוש סבלו יותר מכאבים בזמן החיסונים מאשר תינוקות ששמו עליהם משחת אלחוש לפני הברית, ואלה סבלו מהכאבים יותר מאשר תינוקות שלא נימולו.
בילודים של חולדות שנלקחו לזמן מה מהאם נצפה דיכוי של המערכת החיסונית, והם סבלו יותר מגרורות. לחולדות שהזריקו להם רעלנים בינקות נרשמו תגובות חריפות יותר למצבי מתח, התפתחות גרורות בסבירות גבוהה יותר והחלמה איטית יותר מפציעות, דבר שמצביע על חוסר יכולת ליצור תגובה דלקתית.
חולדות שנחשפו לכאב כתוצאה מדקירות בגפיים בגיל צעיר הראו רגישות גבוהה יותר לכאב בגיל ההתבגרות. כבוגרים הם גילו חרדה, חשדנות ומשיכה לאלכוהול.
פגים (שמטבע בדברים נחשפו יותר לטיפולים רפואיים מאשר ילודים רגילים) גילו רגישות נמוכה יותר לכאב.
לאנשים שסבלו מפציעות מרובות בזמן הלידה הסיכון להתאבדות אלימה היה גבוה פי 4.9 בגברים וב-4% בנשים. אם האם קיבלה אופיואידים בזמן הלידה הסיכון להתאבדות היה נמוך ב-31% לשני המינים לעומת מי שנולד ללא פגיעות בלידה.
מסקנת המחברים היא שגם אם אנשים לא זוכרים אירועי הכאב שעברו בגיל הרך יש להם השפעה בהמשך חייהם. הליכים רפואיים מרובים שעוברים תינוקות (מדקירה בעקב עד ברית מילה) מסוגלים להשפיע על התפתחות הילדים. יש להימנע ממצבים המכאיבים לילדים במידת האפשר, ואם לא ניתן יש להתייחס לכאב בקשב רב בדומה למבוגרים. רופאים והורים חייבים להפנים שהכאב חייב להיכלל כשיקול חשוב בקבלת החלטות על טיפולים רפואיים בתינוקות, זאת בניגוד למצב שהיה מקובל בעבר.
